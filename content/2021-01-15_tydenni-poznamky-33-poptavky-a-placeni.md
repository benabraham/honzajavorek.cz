Title: Týdenní poznámky #33: Poptávky a placení
Image: images/jan-kahanek-g3O5ZtRk2E4-unsplash.jpg
Lang: cs
Home: False


Utekl další týden (11.1. — 15.1.) a tak [stejně jako minule]({filename}/2021-01-08_tydenni-poznamky-32-slava-na-hn-pripravy-na-spusteni.md) sepisuji, co jsem dělal a co zajímavého jsem se naučil. Především se snažím rozvíjet [junior.guru](https://junior.guru/). Nemám šéfa, kterému bych reportoval každý svůj krok, ale mám [podporovatele](https://junior.guru/donate/), a ty by mohlo zajímat, jestli se neflákám. Taky je to způsob, jak se sám doma nezbláznit a nepropadat pocitu, že je zase pátek a já jsem přitom nestihl nic udělat.

![Poznámky]({static}/images/jan-kahanek-g3O5ZtRk2E4-unsplash.jpg)
Fotka od [Honzy Kahánka](https://unsplash.com/@honza_kahanek)

V pondělí jsem vydal [článek o spuštění klubu]({filename}/2021-01-11_spoustim-klub.md) a potom jsem se několik dní potýkal s "následky" :) Kromě ohlasů a poptávek to byla i zcela roztříštěná pozornost, která mi bránila efektivně dělat cokoliv jiného. V noci jsem nemohl spát a myslel na to, jak udělám placení za klub. Ve dne jsem byl zase spánkově deprimovaný a roztěkaný ze všech notifikací, takže jsem nedokázal nic pořádného udělat. Aspoň na ty poptávky jsem se snažil odpovídat a videohovory s lidmi byly taky užitečné. V závěru týdne jsem se snažil vyřešit jak budu od lidí sbírat peníze.


## Článek o spuštení klubu

Po vydání článku nastala smršť reakcí, takže v pondělí jsem už nic moc jiného neudělal. Reakce byly velice pozitivní a zájem je do dnešních dní velký:

- Hned dva noví [pravidelní podporovatelé](https://junior.guru/donate/), jeden anonymní a [@petrjakubec](https://github.com/petrjakubec),
- několik poptávek a zvolání od jednotlivců, že chtějí být členy klubu hned, jak to vůbec bude možné,
- poptávky minimálně hned od tří firem na větší objem členů:

> Samozřejmě stojím o to dostat logo své malé firmy ke klubu. Zároveň bych měl rád nějaký počet členství v klubu pro juniory, které tu mám. A pravděpodobně i pro sebe, kde bych to mohl vzít z druhé strany a spíš tam pomáhat a trochu něco komunitě vracet. Mohlo by být výhodné i to, že sám budu radit svým juniorům ne v pouze interní firemní komunikaci, ale na Tvé platformě, kde by z toho mohli těžit i další.

Volal jsem si také s velkým šéfem jedné vzdělávací firmy se skoro 9000 studenty a s jednotlivcem, který má zájem klub podporovat a radil mi, co si mám pohlídat na cenové politice a celkově strategii. S firmami se zatím bavím o balíčku, který je za zhruba 10 000 Kč na rok a v ceně je logo na stránce klubu a přístup pro zhruba 10 členů. Pokud udělám hrubý odhad založený na tom, jaká poptávka je už teď, je dost možné, že se během 24 hodin od otevření dostanu na 100 platících členů.

Článek je hodně dlouhý, takže mi lidi psali vítězoslavné zprávy, když se jim povedlo jej po třech dnech dočíst. V článku jsem byl hodně upřímný a myslím, že se to vyplatilo. Lidé mi fandí, drží palce, posílají poptávky. Myslím, že to je pro ně/vás trochu _reality show_. Můžete být součástí mého dobrodružství, mého případného úspěchu, můžete a chcete se na tom podílet. Kdybych si všechno syslil pro sebe, nikdy takové emoce v lidech nevybudím.

No a hlavně to celé vypadá, že jsem konečně na něco kápnul. Že by tohle mohlo fungovat :)


## Není to moc levné?

S velkou odezvou jsem se musel zamyslet nad otázkou, zda není klub moc levný nebo co budu dělat, kdyby tam byly tisícovky aktivních lidí. Do této chvíle jsem se spíš obával, že to nikoho zajímat nebude a budu rád, když nasbírám 50 nadšenců, ale teď začínám promýšlet spíš druhý konec možných scénářů, tedy co se může pokazit, pokud by lidí přišlo hodně.

Určitě by nebylo dobré, kdyby se během jednoho dne přihlásilo 1000 lidí. Sice bych vydělával 100 000 Kč měsíčně a do budoucna mohl některé věci automatizovat nebo outsourcovat, ale určitě ne hned a lidi by se mohli akorát naštvat, že klub nefunguje, stejně jako to dnes bylo s registrací na očkování. Nemělo by to při prvním náporu celé vybouchnout, měl bych tam mít malé množství lidí a na něm bych měl nejdříve testovat, co funguje a co ne. Také si jsem vědom, že mohu v lidech vzbuzovat velká očekávání, že si do klubu mohou spoustu věcí promítat, ale skutečnost bude jiná. A já navíc ani nevím, jaká přesně bude, ať mohu mít jakoukoliv vlastní představu, protože to nakonec záleží hlavně na tom, jací lidi se přidají a jak spolu budou interagovat. Pokud bude členství příliš levné, lidé nebudou dostatečně "volit peněženkou" a nebudou mi svým chováním adekvátně ukazovat, co dává smysl, co nedává, co jim za něco fakt stojí.

Přemýšlení o těchto věcech jsem nakonec uzavřel s tím, že to nechám, jak jsem to původně vymyslel a nejdřív se nechám překvapit, jaký bude opravdu reálný zájem a první reakce. Vždycky mohu po prvních 300 lidech říct, že takový úspěch jsem nečekal a abych zachoval kvalitu, kterou jsem schopen reálně poskytnout a ukočírovat, musím to na chvíli zavřít pro nové členy a třeba i zvýšit cenu. A kdo si to nemůže dovolit, bude mít možnost zapsat se do nějakého _fin aid_ programu.


## Technické řešení placení

Už jsem psal, že jsem se díval na různá hotová řešení, ale nakonec jsem se rozhodl, že nějak zkusím slepit Pythonem [Stripe](https://stripe.com/), Discord a Google Docs. Myšlenka byla taková, že Stripe má hodně už hotového, já nad tím budu mít velkou kontrolu a budu moci flexibilně řešit nesystémové případy, kterých je vždycky plno.

Stripe má krásnou dokumentaci a všechno strašně pěkně vyladěné, takže jsem to měl za chvilku nasazené a mám hotové tlačítko na webu, na které když kliknu, tak se to přesměruje na jejich _checkout_, kde člověk vyplní kartu a hotovo. No a tady je jeden problém. Hotovo znamená, že člověk zaplatil, ale co potom?

Moje stránky jsou statický web. Stripe má webhooky, ale to se mi moc nechce provozovat. To zní jako spousta programování, synchronizací dat a nočních incidentů. Vymyslel jsem, že jednou za půl hodiny by se mohl na CircleCI spustit job, který se podívá na Stripe, jestli tam nejsou nějaké nové účty, a těm pošle přes Discord API pozvánky do klubu. Sice by platící člověk musel půl hodiny počkat na pozvánku, ale to by šlo asi přežít. Taky by se tím vyřešilo i propojení, protože přes Discord API nevidím o uživatelích nic, ani e-mail. Říkal jsem si, že přes ty pozvánky budu moci nějak identifikovat kdo zaplatil za co. Když si to pak stáhnu do Google Sheets, můžu tam mít i údaje z Fakturoidu o tom, která firma si zaplatila za co v rámci manuální fakturace. Čtvrtek jsem zakončil tím, že jsem měl funkční tlačítko na webu se Stripe integrací, které dokáže vyrobit nové předplatné.

V pátek mi došlo, že by ale uživatel měl mít možnost změnit kartu, zrušit předplatné, apod. Stripe na to má hostovaný _billing portal_, ale aby se do něj člověk dostal, musí se u mě nejdřív nějak přihlásit. To je opět blbost, žádné přihlašování provozovat nechci, potřebuji to akorát propojit s Discord účty. Narazil jsem na řešení přes [SuperPortal](https://mysuperportal.com/), které vytváří _magic link_ pro přihlášení. Takové práce, přitom taková blbost. Řekl jsem si, že SuperPortal by mohlo být řešení - dovedu si představit, že si to časem nějak vyřeším sám, ale do té doby to bude stačit a hlavně není problém něco takového v budoucnu vyměnit.

Dále jsem chtěl vytvořit nějaký skript, který bude stahovat data ze Stripe, Discordu, Fakturoidu, propojovat je, případně mi je nasype na jednu hromádku do Google Sheets, do kterých mohu následně dělat i manuální úpravy, když někdo bude chtít něco nesystémově měnit. A tady jsem narazil. Zjistil jsem, že asi fakt nedokážu nijak propojit Stripe platbu s účtem na Discordu, protože ty pozvánky fungují jinak, než jsem myslel. Jednak to vypadá, že pozvánky nejsou unikátní, ale jsou _hashem_ toho, s jakým nastavením ji člověk vyrobí. Kdybych chtěl vyrobit pro každého uživatele pozvánku se stejným nastavením, měla by zřejmě stejný _hash_ a byla by to tatáž pozvánka, a uživatele by tedy nijak unikátně neidentifikovala. Taky jsem nepřišel na to, jak přes ně vlastně vůbec dotrasovat ty uživatele, kteří ji využili. Na tomto jsem zatím skončil a vzhledem k tomu, že je pátek večer, nechávám to už být.

Existují hotová řešení a zřejmě si je budu muset znova projít a zvážit, jestli mi nemohou něco vyřešit. Blbé je, že ona hotová řešení zpravidla neřeší něco, co potřebuju. I kdybych zatím rezignoval na _fin aid_ (nebo stipendia, jak to někdo nazval), což je taky celkem složité na realizaci, stejně potřebuji minimálně nějaké soužití členů hromadně fakturovaných na firmu, členů zaplacených přes samoobslužnou bránu, chci platby účtovat v českých korunách, chci umět podchytit nesystémové věci, jako že nějakého uživatele přeřadím pod jiný účet nebo že dostane předplatné zadarmo. U některých služeb, které Stripe využívají, české koruny prostě nepodporují, ačkoliv sám Stripe je umí. Já chci smazat co nejvíce překážek k tomu, aby lidé měli chuť si klubové členství zaplatit, takže ceny v dolarech nebo eurech považuju za problém nejen z hlediska financí, konverzí, účetnictví, ale i UX.

No, nadšený ze svých pokusů a zjištění nejsem, ale třeba mi někdo poradí, něco z těch hotových řešení vyberu, nebo mě něco napadne.


## Placení a Slovensko

Když jsem viděl, jak [yablko vydal nový kurz](https://twitter.com/yablko/status/1349024089390936072), došlo mi, že bych měl umět řešit i členy ze Slovenska. Napsal jsem daňovému poradci:

> Pokud si dám na web platební bránu (konkrétně https://stripe.com/ ) a začnu lidem něco prodávat, zajímá mě, jak je to s doklady a s daněmi:
>
> - Jaké informace jsem povinen od koncových zákazníků sbírat? Adresa?
> - Jaký doklad jsem povinen vydat? Stačí e-mail s nějakými údaji, nebo bych měl přes Fakturoid každému poslat doklad jako kdyby to byla faktura, jen tam nebude IČO?
> - Co si hlídám u koncových zákazníků? Co když mi přes platební bránu zaplatí někdo ze Slovenska? To přece nemohu nijak ovlivnit.
>
> Neleze mi do hlavy, že by přišel člověk ze Slovenska, něco si ode mě koupil a já se rázem stal plátcem DPH. Dokonce mi neleze do hlavy ani to, že bych po lidech měl chtít adresu. Pokud bych byl OSVČ a prodával koblížky na náměstí, tak přece vůbec nevím, jestli kolemjdoucí byl mimo EU a na adresu se jej taky neptám.


## Další poznámky

- Přečetl jsem si kamarádův [článek o Haskellu a Advent of Code](https://milavotradovec.cz/blog/advent-of-haskell/) a dal mu nějaké připomínky, než to vydal.
- V klubu jsem se snažil rozproudit diskuzi o GitHubu a Open Source.
- V soukromých zprávách v klubu jsem intenzivně řešil s jedním juniorem jeho hledání práce a pohovory, s druhým zase co je dobré projít si za témata z teoretické informatiky.


## A co vy?

Pokud byste čistě náhodou měli dojem, že jste oproti mě za uplynulý týden vůbec nic nestihli, tak mám pro vás skvělou zprávu! V klidu se na ten dojem [můžete vykašlat]({filename}/2020-06-04_neni-to-zavod.md). Není zač!


## Co mě zaujalo

Když si něco přečtu nebo poslechnu a líbí se mi to, [sdílím to na Pocketu](https://getpocket.com/@honzajavorek). Od posledních poznámek jsem sdílel toto:

- [No Meetings, No Deadlines, No Full-Time Employees](https://getpocket.com/redirect?&url=https%3A%2F%2Fsahillavingia.com%2Fwork&h=806db77080211effc0e0be5ece30bb52fd00d9326e221944b2948a339dded005)<br>Zajímavý přístup k práci.
- [Graf](https://getpocket.com/redirect?&url=https%3A%2F%2Fden1.cz%2F2021%2F01%2F08%2Fgraf.html&h=4135d67de8a1d0479c06e28af75550798c8110fdaeef27e384cfbaa96a2ea5a2)<br>Adent píše "Proč máme úplně největší nárůst?" a jeho odhad, proč tomu tak je, mi přijde celkem reálný. Ještě bych zdůraznil to, že pro hromadu lidí je v této zemi zůstat doma během nemoci prostě luxus. Spousta lidí prostě z 80 % svého platu nevyžije, jsou živnostníci, nebo pracují úplně načerno, takže v karanténě by byli zcela bez příjmu.
- [M&M21 097: Převraty](https://getpocket.com/redirect?&url=https%3A%2F%2Fbigvilik.com%2F2021%2F01%2F11%2Fmm21-097%2F&h=619f1791a870764a871393ad260a3f10590e701e58709babafa0d812cafbfdba)<br>Plnou parou vpřed
- [Advent of Haskell](https://getpocket.com/redirect?&url=https%3A%2F%2Fmilavotradovec.cz%2Fblog%2Fadvent-of-haskell%2F&h=9102add9f5d651d9d1c21cfd6c6769058265cb59eaab29733f8bf8b43f70ae67)<br>Kamarád Míla začal blogovat. Otvírákem je článek o tom, jak se naučil Haskell a vyřešil s ním všechny úlohy z Advent of Code.
- [How Silicon Valley, in a Show of Monopolistic Force, Destroyed Parler](https://getpocket.com/redirect?&url=https%3A%2F%2Fgreenwald.substack.com%2Fp%2Fhow-silicon-valley-in-a-show-of-monopolistic&h=e8731630248e4705d40cc10f6cc1b152d5fd674f081c92e75f0abb896f45e0d5)<br>Ban na Trumpa a Parler je jednak pokrytectví, jednak kalkul. A ukázka toho, jak nebezpečné umí být monopoly ze Silicon Valley. Jeden den máte nejpoužívanější aplikaci, druhý den nemáte nic.
- [The Federation Fallacy](https://getpocket.com/redirect?&url=https%3A%2F%2Frosenzweig.io%2Fblog%2Fthe-federation-fallacy.html&h=efa152a43ca3e0715c183bb637f08e241f2138ec77bd932c5a6e7b91d8aaead4)<br>Perfektní článek o tom, že našim cílem by neměla být decentralizace, ale demokracie. “We must understand that centralisation is inevitable. For those of us immersed in the decentralised dream, this fact is uncomfortable to face, but until we do, we will never move on to build systems that are truly free.”
- [Musíme se kvůli rizikovým skupinám opravdu omezovat všichni? Odpovídáme na nejdůležitější otázku současnosti](https://getpocket.com/redirect?&url=https%3A%2F%2Fdenikn.cz%2F532705%2Fmusime-se-kvuli-rizikovym-skupinam-opravdu-omezovat-vsichni-odpovidame-na-nejdulezitejsi-otazku-soucasnosti%2F%3Fcst%3Dac7ee2d0d048e5f3b25311129e27324161686f43&h=a6310c276ea44fdf0097bbfff4ed71e1f539ea0ebfa921e6323f8eaf82836309)<br>"Ministři sice dál točí volantem, ale ten je odpojen od kol." nebo "Sotva je pro někoho lyžování cennější než babička. Ale když to je vlastní lyžování a cizí babička, už to může být jinak."
- [Bringing humor & hype to personal finance - Berna Anat, Hella Helpful](https://getpocket.com/redirect?&url=https%3A%2F%2Fwww.listennotes.com%2Fpodcasts%2Fget-together%2Fbringing-humor-hype-to-i9sSfEgtkd_%2F&h=977469b2d567fadfb1e617c51cdc4e797bd1e0b7a1503c4b0e660cd7b6e7519a)<br>Zajímavý podcast o tom, jak Berna Anat vybudovala komunitu kolem informací a tipů o osobních financích. Pro mě určitě zajímavé, protože chci komunitu budovat.
- [Musical.ly's Alex Zhu on Igniting Viral Growth and Building a User Community | #ProductSF 2016](https://getpocket.com/redirect?&url=https%3A%2F%2Fwww.youtube.com%2Fwatch%3Ft%3D630%26v%3DwTyg2E44pBA&h=bd97d306e0f6eb5029553c05cdcfdc6bb27354388a5eb2a74c2ba61b39e6180b)<br>Když člověk startuje komunitu na zelené louce, je to jako kolonizovat opuštěný ostrov a startovat tam nový stát.
- [Continuous Integration vs Feature Branch Workflow](https://getpocket.com/redirect?&url=https%3A%2F%2Ft.co%2FTB7Jp0dykE%3Fssr%3Dtrue&h=8fa0fba9eeb11a1f536fee87ced72380111d82eedf90a4ee048bd5ff2fe0f66a)<br>Trunk-based development, jak vypadá pravé continuous delivery a jak na to. Moc pěkné video a vypadá to, že i pěkný kanál, musím ho víc prozkoumat.
- [Jan Lenart: Overtourismus v české přírodě. A co dál?](https://getpocket.com/redirect?&url=https%3A%2F%2Fekolist.cz%2Fcz%2Fpublicistika%2Fnazory-a-komentare%2Fjann-lenart-overtourismus-v-ceske-prirode.a-co-dal&h=b7bf181ddbb18f40c08f9dce090c4dc41a0a1e4bc4e00184ba1c5152977fea2a)<br>Bohužel bez vyhlídka na řešení, ale průlet problémy to je “hezký”. Chybí mi zmínka o elektrokolech nebo Vltavských vodácích.

<small>Vygenerováno pomocí <a href="https://pypi.org/project/pocket-recommendations/">pocket-recommendations</a>.</small>
